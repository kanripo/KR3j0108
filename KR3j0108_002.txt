# -*- mode: mandoku-view; -*-
#+TITLE: 却掃編
#+DATE: 2015-08-24 23:23:30.760237
#+PROPERTY: ID KR3j0108
#+PROPERTY: BASEEDITION WYG    
#+PROPERTY: JUAN 卷中
<pb:KR3j0108_WYG_002-1a>¶
欽定四庫全書¶
　却掃編卷中　　　　　　　宋　徐度　撰¶
國朝以來凡政事有大更革必集百官議之不然猶使¶
　各條具利害所以盡人謀而通下情也熈寧初議貢¶
　舉北郊猶如此後厭其多異同不復講及司馬温公¶
　為相欲増損貢舉之法復將使百官議因自建經明¶
　行修使朝官保任之法欲并議之草具將上先與范¶
　丞相謀范公曰朝廷欲求衆人之長而元宰先之似¶
<pb:KR3j0108_WYG_002-1b>¶
　非明夷涖衆之義若已陳此書而衆人不隨則虚勞¶
　思慮而失宰相體若衆人皆隨則相君自謂莫已若¶
　矣然後諂者得志于其間而衆人黙而退媚者既多¶
　使人或自信如莫已若矣前車可鑒也不若清心以¶
　俟衆論可者從不可者更俟衆賢議之如此則逸而¶
　易成有害亦可改而責議者矣若先漏此書之意則¶
　諂者更能増飾利害迎于公之前矣温公不聽卒白¶
　而行之范氏家集載此書甚詳¶
<pb:KR3j0108_WYG_002-2a>¶
故事宰輔領州而中使以事經繇必傳宣撫問宣和間¶
　先公守南都地當東南水陸之衝使傳絡繹不絶一¶
　嵗中撫問者至十數故嘗有謝表曰天闕夢囬必有¶
　感㤙之淚日邊人至常聞念舊之言後因生日府掾¶
　張矩臣獻詩曰幾囬天闕夢十走日邊人葢用表語¶
　也矩臣退傅家好學喜為詩先公為相時欲稍薦用¶
　之已卒矣¶
舊制凡掌外制必試而後命非有盛名如楊文公歐陽¶
<pb:KR3j0108_WYG_002-2b>¶
　文忠蘇端明未嘗輒免故世尤以不試為重然故事¶
　茍嘗兼攝雖僅草一制亦復免試渡江後從班多不¶
　備官故外制多兼攝者及後為真皆循例得免近嵗¶
　有偶未兼攝而徑除者又特降㫖免試焉¶
國朝宰相執政既罷政事雖居藩府恩典皆殺政和中¶
　始置宣和殿大學士以蔡攸為之俸賜禮秩悉視見¶
　任二府其後踵之者其弟脩其子行而孟昌齡王革¶
　髙伸亦繼為之然皆領宫觀使或開封府殿中省職¶
<pb:KR3j0108_WYG_002-3a>¶
　事未嘗居外及革出鎮大名仍舊職以行而恩典悉¶
　如在京師其後蔡靖以資政殿學士知燕山府乆之¶
　亦進是職再任恩數加之雖前宰相亦莫及矣¶
先友崔陟字浚明年未二十舉進士待試京師一夕夢¶
　人告曰汝父攘羊恐不復見汝登科矣及寤意大惡¶
　之既果被黜還家見有羊毛積後垣下問何自得之¶
　其父曰昨有羊突入吾舍者吾既烹而食之矣陟因¶
　大驚而不敢言所夢未幾其父卒後數年乃登第後¶
<pb:KR3j0108_WYG_002-3b>¶
　坐元符末上書論時事編入黨籍仕宦連蹇不進先¶
　公領裕民局辟為檢討官未幾局罷後以宿州通判¶
　終¶
宗室士&KR0008;字明發少好學喜為文多技藝嘗畫韓退之¶
　皇甫持正訪李長吉事為髙軒過圗極蕭灑一時名¶
　士皆為賦之又嘗學書於米元章予嘗見所藏元章¶
　一帖曰草不可妄學黄庭堅鍾離景伯可以為戒而¶
　魯直集中有答僧書云米元章書公自鑒其如何不¶
<pb:KR3j0108_WYG_002-4a>¶
　同蘇翰林𤣥論也乃知二公論書素不相可如此¶
程嗣真字儒臣文簡公之子也少喜學書自謂獨得古¶
　人用筆之妙嘗評近代能書者曰蘇才翁書筆勢遲¶
　怯吳越人無識頗學之自余為辨之後此間人亦知¶
　非也蔡君謨但能模學前人㸃畫及能草字而已周¶
　子發書妙出前輩至於草書殊未得自悟之意古人¶
　自悟者惟張旭與余而已錢塘關氏蓄其書數巻信¶
　為髙古今世不復見矣¶
<pb:KR3j0108_WYG_002-4b>¶
張友正字義祖退傅鄧公之子自少學書常居一小閣¶
　上杜門不治他事積三十年不輟遂以書自名神宗¶
　常評其草書為本朝第一予頃在館中與其族孫巨¶
　山同舎嘗出所藏義祖家書數卷毎幅不過數十字¶
　便了詞語皆如晉宋間人葢閲古書之乆不自知其¶
　然也¶
杜岐公既致仕還家年已七十始學草書即工余嘗於¶
　其孫鼎家見一帖論草書曰草書之法當使意在筆¶
<pb:KR3j0108_WYG_002-5a>¶
　先筆絶意在為佳耳筆勢縱逸有如飛動紙尾書時¶
　年七十八字又見有少時所節史記一編字如蠅頭¶
　字字端楷首尾如一又極詳備如禹本紀九州所貢¶
　名品略具蘇子瞻作李氏山房記言余猶及見老儒¶
　先生自言其少時欲求史記漢書而不可得幸而得¶
　之皆手自書日夜讀誦惟恐不及正此類邪¶
蘇丞相子容留守南都劉丞相莘老簽書判官事時年¶
　尚少蘇公大器愛之元祐中劉公為右僕射兼中書¶
<pb:KR3j0108_WYG_002-5b>¶
　侍郎蘇公為尚書左丞同秉政嘗因祠事各居本省¶
　致齋劉公有夜直中書省寄左丞子容公詩曰膺門¶
　蚤嵗預登龍儉幙中間託下風敢謂彈冠煩貢禹毎¶
　思移疾避胡公論文青眼今猶在報國丹心老更同¶
　夜直沉迷坐東省齋居清絶望南宫蘇公和曰五年¶
　班綴望䕫龍曽託帡幪庇雨風末路自憐黄髪老蚤¶
　時曽識黒頭公升沉不改交情見出處雖殊趣舎同¶
　謾扣蕪音答髙唱終慚下管應清宫蘇門下子由時¶
<pb:KR3j0108_WYG_002-6a>¶
　為右丞亦和曰雷雨年年起卧龍穆然䑓閣有清風¶
　一時畫諾雖云舊晚嵗吁俞本自公松竹經寒俱不¶
　改鹽梅共鼎固非同新詩和徧東西府律吕更成十¶
　二宫時朝廷和此詩者甚衆徃徃見於名士文集中¶
神宗患本朝國史之繁嘗欲重脩五朝正史通為一書¶
　命曽子固專領其事且詔自擇屬官曾以彭城陳師¶
　道應詔朝廷以布衣難之未幾撰太祖皇帝總叙一¶
　篇以進請繫之太祖本紀篇末以為國史書首其説¶
<pb:KR3j0108_WYG_002-6b>¶
　以為太祖大度豁如知人善任使與漢髙祖同而漢¶
　祖所不及者其事有十因具論之累二千餘言神宗¶
　覽之不悦曰為史但當實錄以示後世亦何必區區¶
　與先代帝王較優劣乎且一篇之賛已如許之多成¶
　書將復幾何於是書竟不果成¶
祖宗時諸路帥司皆有走馬承受公事二員一使臣一¶
　宦者屬官也毎季得奏事京師軍旅之外他無所預¶
　徽宗朝易名亷訪使者仍俾與監司序官凡耳目所¶
<pb:KR3j0108_WYG_002-7a>¶
　及皆以聞於是與帥臣抗禮而脅制州縣無所不至¶
　于時頗患苦之宣和中先公守北門有王褒者宦官¶
　也來為亷訪使者在輩流中毎以公亷自喜且言素¶
　仰先公之名徳極相親事㑹入奏囬傳宣撫問畢因¶
　言比具以公治行奏聞上意甚悦行召還矣先公退¶
　語諸子意甚耻之故謝表有曰老若李鄘乆自安於¶
　外鎮才非蕭傅敢雅意於本朝長兄惇義之文葢具¶
　著先公之意也(唐書李鄘𫝊為淮南節度使先是吐/突承璀為監軍貴竉甚鄘以剛嚴治)¶
<pb:KR3j0108_WYG_002-7b>¶
　(相禮憚稍厚善承璀歸數稱薦之召拜門下侍郎同/平章事&KR0352;不喜由宦倖進及出祖樂作泣下謂諸将)¶
　(曰吾老安外鎮宰相豈吾任乎至京/師不肯視事引疾固辭改户部尚書)¶
方王氏之學盛時士大夫讀書求義理率務新竒然用¶
　意太過徃徃反失於鑿有稱老杜禹廟詩最工者或¶
　問之對曰空庭垂橘柚謂厥包橘柚錫貢也古屋畫¶
　龍蛇謂驅龍蛇而放之菹也此皆著禹之功也得不¶
　謂之工乎¶
崇寧初蔡太師持紹述之説為相既悉取元祐廷臣及¶
<pb:KR3j0108_WYG_002-8a>¶
　元符末上書論新法之人指為謗訕而投竄之又籍¶
　其名氏刻之於石謂之黨籍碑且將世世錮其子孫¶
　其後再相也亦自知其太甚而未有以為説葉左丞¶
　為祠部郎從容謂之曰夢得聞天下有道則庶人不¶
　議今舉籍上書之人名氏刻之于石以昭示來世恐¶
　非所以彰先帝之盛徳也蔡大感寤其後黨禁稍弛¶
　而碑竟仆焉胡尚書直孺聞之歎曰此人宜在君側¶
祖宗時有官人在官應進士舉謂之鎖㕔者謂鎖其㕔¶
<pb:KR3j0108_WYG_002-8b>¶
　事而出而後世因以有官人登第謂之鎖中甚無義¶
　理¶
漢書食貨志鹽鐵丞孔僅咸陽言山海天地之藏宜屬¶
　少府陛下弗私以屬大農佐賦願募民日給費因官¶
　器作鬻鹽官與牢盆注蘇林曰牢價直也今世言顧¶
　手牢如淳曰盆鬻鹽盆也鬻古煑字今煎鹽之器謂¶
　之盤以鐵為之廣袤數丈意盆之遺制也今鹽場所¶
　用皆元豐間所為製作甚精非官不能辦然亦有編¶
<pb:KR3j0108_WYG_002-9a>¶
　竹為之而泥其中者烈火然其下而不焚物理有不¶
　可觧至如此¶
韓忠獻公罷相初授守司徒兼侍中鎮安武勝軍節度¶
　使公引故事以為祖宗舊制惟宗室近屬方授兩鎮¶
　臣若踰越常制是開邇臣希望僣忒之源神宗不從¶
　固辭至于再三乃改授淮南節度使元豐間文潞公¶
　加兩鎮亦不敢拜¶
陳正字無已世家彭城後生從其逰者常十數人所居¶
<pb:KR3j0108_WYG_002-9b>¶
　近城有隙地林木閒則與諸生徜徉林下或愀然而¶
　歸竟登榻引被自覆呻吟乆之矍然而興取筆疾書¶
　則一詩成矣因掲之壁間坐卧哦詠有竄易至月十¶
　日乃定有終不如意者則棄去之故平生所為至多¶
　而見於集中者纔數百篇今世所傳率多雜偽唯魏¶
　衍所編二十卷者最善¶
魏衍者字昌世亦彭城人從無已逰最乆葢髙弟也以¶
　學行見重于鄉里自以不能為王氏學因不事舉業¶
<pb:KR3j0108_WYG_002-10a>¶
　家貧甚未嘗以為戚唯以經籍自娛為文章操筆立¶
　成名所居之居曰曲肱軒自號曲肱居士政和間先¶
　公守徐招寘書館俾余兄弟從其學時年五十餘矣¶
　見異書猶手自抄寫故其家雖貧而藏書亦數千卷¶
　建炎初死於亂平生所為文今世無復存者良可嘆¶
　也¶
魏昌世言無已平生惡人節書以為茍能盡記不&KR0111;固¶
　善不然徒廢日力而已夜與諸生㑹宿忽思一事必¶
<pb:KR3j0108_WYG_002-10b>¶
　明燭繙閲得之乃已或以為可待旦者無已曰不然¶
　人情樂因循一放過則不復省矣故其學甚博而精¶
　尤好經術非如唐之諸子作詩之外他無所知也¶
劉待制安世晚居南京客或問曰待制閒居何以遣日¶
　正色對曰君子進徳脩業唯日不足而可遣乎¶
曽尚書楙喜理性之學中年提舉淮西學事逰五祖山¶
　憑欄怳若有所得者因為偈曰四大本空五䕃皆藴¶
　靈䑓一㸃常現圓明¶
<pb:KR3j0108_WYG_002-11a>¶
舊制輔臣典藩監司客位下馬就㕔上馬先公頃在北¶
　都時諸使者守此制甚謹毎相訪將起必牽馬就㕔¶
　索轎冄三乃敢登轎¶
韓獻肅公再相其弟黄門公在翰苑當制其後曽丞相¶
　子宣拜相時其弟子開為翰林學士當制初子開除¶
　吏部郎中子固掌外制告詞子固為之近嵗中書舍¶
　人當制而兄弟有除授多引嫌俾以次官行¶
新唐書初成時韓忠獻公當國以其出于兩人文體不¶
<pb:KR3j0108_WYG_002-11b>¶
　一恐惑後世遂建請詔歐陽文忠公别加刪潤以一¶
　之公固辭獨請各出名從之王銍云¶
劉羲仲字壯輿道原之子也道原以史學自名羲仲世¶
　其家學嘗摘歐陽公五代史之訛誤為糾繆以示東¶
　坡東坡曰徃嵗歐陽公著此書初成王荆公謂余曰¶
　歐陽公修五代史而不修三國志非也子盍為之乎¶
　余固辭不敢當夫為史者網羅數十百年之事以成¶
　一書其間豈能無小得失邪余所以不敢當荆公之¶
<pb:KR3j0108_WYG_002-12a>¶
　託者正畏如公之徒掇拾其後耳¶
乾徳二年以兵部侍郎吕餘慶薛居正並本官叅知政¶
　事先是已命趙普為相欲命居正等為之副而難其¶
　名稱詔問翰林承㫖陶榖下丞相一等者有何官對¶
　曰唐有叅知政事叅知機務故以命之仍令不宣制¶
　不押班不知印不升政事堂止令就宣徽使㕔上事¶
　殿庭别設塼位於宰相後勑尾署銜降宰相數字月¶
　俸雜給半之葢帝意未欲居正等名位與普齊也史¶
<pb:KR3j0108_WYG_002-12b>¶
　臣錢若水等曰按唐故事裴寂為右僕射叅知政事¶
　杜淹為御史大夫叅議朝政魏徴為祕書監叅議朝¶
　政蕭瑀為特進叅議政事劉洎為門下侍郎叅知政¶
　事劉幽求為中書舍人叅知機務然並宰相之任也¶
　又髙宗嘗欲用郭待舉等叅知政事既而謂崔知温¶
　曰待舉等歴任尚淺未可與卿等同稱遂令於中書¶
　門下同承受進止平章事以此言之平章事亞於叅¶
　知政事矣今榖不能逺引漢御史大夫亞丞相故事¶
<pb:KR3j0108_WYG_002-13a>¶
　為對翻以叅知政事為下丞相一等榖失之矣議者¶
　惜之余以謂凡此官稱皆唐一切之制非有髙下等¶
　級著為定令也亦何常之有至唐中葉以後雖左右¶
　僕射不兼平章事皆不為宰相則平章之重也乆矣¶
　故本朝因之既政事自中書門下出則平章事固中¶
　書門下之長官也御史䑓自為風憲之地今一旦以¶
　御史大夫厠於中書門下之列獨不為紊亂乎如必¶
　用漢制者則丞相以下舉易其名可也史臣之論亦¶
<pb:KR3j0108_WYG_002-13b>¶
　未為允¶
凡帶職諸學士結衘皆在官上待制脩撰乃在官下宣¶
　和間薛太尉昻罷節度使改授資政殿大學士時寄¶
　禄官已至特進故特結銜在官下其後遂為故事特¶
　進授學士結銜皆在下云¶
詩人之盛莫如唐故今唐人之詩集行於世者無慮數¶
　百家宋次道龍圗所藏最偹嘗以示王介甫且俾擇¶
　其尤者公既為擇之因書其後曰廢日力於是良可¶
<pb:KR3j0108_WYG_002-14a>¶
　歎也然欲知唐人之詩者眂此足矣其後此書盛行¶
　於世唐百家詩選是也¶
陳叅政去非少學詩於崔鶠徳符嘗請問作詩之要崔¶
　曰凢作詩工拙所未論大要忌俗而已天下書雖不¶
　可不讀然慎不可有意於用事去非亦嘗語人言本¶
　朝詩人之詩有慎不可讀者有不可不讀者慎不可¶
　讀者梅聖俞不可不讀者陳無已也¶
滕龍圗逹道布衣時嘗為范文正公門客時范公尹京¶
<pb:KR3j0108_WYG_002-14b>¶
　而滕方少年頗不羈徃徃潜出狹邪縱飲范公病之¶
　一夕至書室中滕已出矣因明燭觀書以俟意將媿¶
　之至夜分乃大醉而歸范公陽不視以觀其所為滕¶
　略無懾懼長揖而問曰公所讀者何書也公曰漢書¶
　也復問漢髙祖何如人公逡廵而入¶
劉丞相莘老初拜右僕射表略曰命相之難為邦所重¶
　惟皇盛世尤慎此官君臣賡歌今百三十載勲業繼¶
　踵裁五十二人劉公拜相實元祐五年庚午距今紹¶
<pb:KR3j0108_WYG_002-15a>¶
　興十年庚中五十年矣繼踵為相者又二十有八人¶
　通前凡八十人焉¶
王荆公司馬温公吕申公黄門韓公維仁宗朝同在從¶
　班特相友善暇日多㑹於僧坊徃徃談燕終日他人¶
　罕得而預時目為嘉祐四友¶
吕太尉恵卿赴延安帥道出西都時程正叔居里中謂¶
　門人曰吾聞吕吉甫之為人乆矣而未識其面明旦¶
　西去必經吾門我且一覘之迨旦了無所聞詢之行¶
<pb:KR3j0108_WYG_002-15b>¶
　道之人則曰過已乆矣而道旁多不聞者正叔歎曰¶
　夫以從者數百人馬數十行道中而能使悄然無聲¶
　馭衆如此可謂整肅矣其立朝雖多可議其才亦何¶
　可掩也¶
太僕寺摠諸馬監斥賣糞土嵗入緡錢甚多常别籍之¶
　以待朝廷不時之需紹聖間宗室令鑠為太僕卿性¶
　勤吏事檢覈出納未嘗少怠吏不能欺居數年積錢¶
　倍於常時至數十萬緡一日與其貳以職事同對哲¶
<pb:KR3j0108_WYG_002-16a>¶
　宗問聞馬監積錢甚多其數幾何令鑠唯唯再問則¶
　對曰容契勘别具奏聞既退其貳怪之問曰公平時¶
　鈎校簿書如此其勤今日上問奈何不以實對令鑠¶
　歎曰天子方富於春秋以區區馬監而聞積錢如此¶
　其多謂天下之富稱是吾故不對懼啓上之侈心也¶
　貳謝非所及此事先公言之¶
政和中杜相充以列卿使遼時新更左右僕射為太宰¶
　少宰既至遼館伴者問南朝新定宰相官名亦有據¶
<pb:KR3j0108_WYG_002-16b>¶
　乎杜曰曽讀周禮否遼人不悦曰周禮豈不嘗讀正以¶
　周官太宰卿一人則天官之長也小宰中大夫二人¶
　其屬耳安得相抗而為二宰哉杜無以應及還以失¶
　言被黜¶
近嵗使相節度使惟加檢校封邑則降麻若除知判州¶
　府止舎人命詞領宫觀又止降勅¶
唐中葉以後宰相兼判度支最為重任國朝開寳五年¶
　嘗命叅知政事薛居正兼提㸃三司淮南江南諸路¶
<pb:KR3j0108_WYG_002-17a>¶
　水陸轉運使吕餘慶兼提㸃三司荆湖廣南諸路水¶
　陸轉運使明年薛拜相仍領轉運使事又命平章事¶
　沈義倫兼提㸃劔南轉運使葢襲唐之遺制也仁宗¶
　朝司馬温公為諌官以天下財用不足建請置總計¶
　使用輔臣領之以總天下之財紹興初孟觀文庾以¶
　叅知政事兼總制户部財用然不入銜¶
宣和中三公三孤皆具太師三人蔡京童貫鄭紳太傅¶
　一人王黼太保二人鄭居中蔡攸少師一人梁師成¶
<pb:KR3j0108_WYG_002-17b>¶
　少傅一人余深少保二人鄧洵武楊戬¶
景徳四年詔皇姪武信軍節度使惟吉立班在鎮安軍¶
　節度使石保吉之上惟吉保吉俱帶平章事而保吉¶
　先拜真宗令史館撿討故事准唐武徳中詔宗姓宜¶
　在同品官之上從之今職制令叙位以國姓為上雖¶
　非宗室而同姓皆居庻姓之右¶
余頃見史院神宗國史藁富韓公傳稱少時范仲淹一¶
　見以王佐期之蔡太師大書其旁曰仲淹之言何足¶
<pb:KR3j0108_WYG_002-18a>¶
　道哉¶
宣和中王鼎為刑部尚書年甫三十時盧樞宻益盧尚¶
　書法原俱為吏部侍郎而並多髯王嘲之曰可憐吏¶
　部兩胡盧容貌威儀總不都盧尚書應聲曰若要少¶
　年並美貌湏還下部小尚書聞者以為快¶
近世士大夫家祭祀多茍且不經惟杜正獻公家用其¶
　逺祖叔廉書儀四時之享以分至日不設倚卓唯用¶
　平面席褥不焚紙幣以子弟執事不雜以婢僕先事¶
<pb:KR3j0108_WYG_002-18b>¶
　致齋之類頗為近古又韓忠獻公嘗集唐御史鄭正¶
　則等七家祭儀叅酌而用之名曰韓氏叅用古今家¶
　祭式其法與杜氏大略相似而叅以時宜如分至之¶
　外元日端午重九七月十五日之祭皆不廢以為雖¶
　出於世俗然孝子之心不忍違衆而&KR0111;親也其説多¶
　近人情最為可行¶
張文定公安道平生未嘗不衣冠而食嘗暑月與其壻¶
　王鞏同飯命鞏褫帶而已衫㡌自如鞏顧見不敢公¶
<pb:KR3j0108_WYG_002-19a>¶
　曰吾自布衣諸生遭遇至此一飯皆君賜也享君之¶
　賜敢不敬乎子自食某之食雖&KR1651;衣無害也¶
范忠宣公守許昌鄒侍郎志完為教授嘗因宴集吏請¶
　樂語公命鄒為之鄒辭以為備官師儒而為樂語恐¶
　非所宜公深引咎謝焉自是大相知元符中鄒以諌¶
　官論立后事由是知名然世所傳䟽其辭詆訐葢當¶
　時小人偽為之以&KR0557;怒者也其子柄後因賜對首辨¶
　此事且繳元疏副本上之詔以付史館予嘗得見之¶
<pb:KR3j0108_WYG_002-19b>¶
　緩而不廹薫然忠厚之言也¶
李修撰夔丞相綱之父也政和中除守南陽迓者至問¶
　帑廩所積幾何吏對尚可支半年夔驚曰吾聞國無¶
　三年之儲國非其國也今止半年何可為哉即日上¶
　章請宫祠¶
趙畯字徳進宋城人少治易時龔深甫易觧新出世未¶
　多見畯聞考城一士人家有之則徒步徃見獨攜餅¶
　十數枚以行既至其門求見主人問以借書之事意¶
<pb:KR3j0108_WYG_002-20a>¶
　頗以為難而命之飯畯辭曰所為來者欲見易觧耳¶
　非乞食也主人嘉其意方許就傳因館之一室中畯¶
　闔户晝夜寫錄飢則啖所攜之餅數日而畢歸書主¶
　人長揖而還先公應舉時與之同場屋其被黜之明¶
　日徃唁之叩門乆方應窺其何為則抄書如平時其¶
　勵志如此後數年始登科然迄以剛故寡所合先公¶
　初秉政薦為勅令所刪定官方改京秩晚節益不喜¶
　仕築室南都城北杜門不交人事有園數畝雜植花¶
<pb:KR3j0108_WYG_002-20b>¶
　木日居其間鄉人目之為獨樂園然晚復再娶年頗¶
　相懸劉待制器之戯曰豈謂獨樂園中乃有少室山¶
　人乎建炎初鄉人競為遷徙計畯獨留鄉里自如及¶
　劉豫僣號起為郎官聞命不食數日而卒時年七十¶
　餘矣¶
國朝應差遣多結銜在官上内則如樞宻使副使三司¶
　使外則如轉運使副使提㸃刑獄皆然官制後悉移¶
　在下惟奉使外國者猶如故近嵗皆在下矣¶
<pb:KR3j0108_WYG_002-21a>¶
呉少宰敏政和間為中書舎人年方二十八後為給事¶
　中罷宣和末年復召為給事中内禪之夕驟拜門下¶
　侍郎未幾遷知樞宻院明年遂拜少宰時三十八數¶
　月之間周歴三省樞宻院頃所未有也¶
范僕射宗尹為叅知政事時年三十一拜相時三十二¶
　卒時三十九然有五子皆已娶婦兼有孫數人論者¶
　謂其享年雖不永而人間之事略備豈物理亦有乗¶
　除也歟¶
<pb:KR3j0108_WYG_002-21b>¶
劉貢甫舊與王荆公㳺甚欵荆公在從班貢甫以館職¶
　居京師毎相過必終日其後荆公為叅知政事一日¶
　貢甫訪之值其方飯使吏延入書室中見有藁草一¶
　幅在硯下取視之則論兵之文也貢甫性強記一過¶
　目輒不&KR0111;既讀復寘故處獨念吾以庶僚謁執政徑¶
　入其便坐非是因復趨出待於廡下荆公飯畢而出¶
　始復邀入坐語乆之問貢甫近頗為文乎貢甫曰近¶
　作兵論一篇草創未就荆公問所論大概如何則以¶
<pb:KR3j0108_WYG_002-22a>¶
　所見藁草為巳意以對荆公不悟其嘗見已之作也¶
　黙然良乆徐取硯下藁草裂之葢荆公平日論議必¶
　欲出人意之表茍有能同之者則以為流俗之見也¶
蘇黄門子由南遷既還居許下多杜門不通賔客有鄉¶
　人自蜀川來見之伺候於門彌旬不得通宅南有叢¶
　竹竹中為小亭遇風日清美或徜徉亭中鄉人既不¶
　得見則謀之閽人閽人使待于亭旁如其言後旬日¶
　果出鄉人因趨進黄門見之大驚慰勞乆之曰子姑¶
<pb:KR3j0108_WYG_002-22b>¶
　待我於此翩然復入迨夜竟不復出¶
范忠宣謫居永州客至必見之對設兩榻多自稱老病¶
　不能乆坐徑就枕亦授客一枕使與已對卧數語之¶
　外徃徃鼻息如雷客待其覺有至終日迄不得交一¶
　談者¶
先公守南都時有直秘閣張山者開封人判留司御史¶
　䑓事年八十餘矣視聽歩履飲食悉如少壯或問何¶
　術至此曰吾無他術但頃常遇異人授一藥服之數¶
<pb:KR3j0108_WYG_002-23a>¶
　十年未嘗一日輟耳其法用香附子薑黄甘草三物¶
　同末之沸湯㸃晨起空心服三四錢名降氣湯以為¶
　人所以多疾病者多由氣不降故下虛而上實此藥¶
　能𨗳之使歸下爾鄉人有效之者或反致虚弱葢香¶
　附子薑黄瀉氣太甚而然不知山何以獨能取效如¶
　此意其别有他術特託此藥以罔人及渡江見一武¶
　官王昇者亦七十餘矣康强無疾問何所服食則與¶
　山正同而後知人之於藥各有所宜不可強也¶
<pb:KR3j0108_WYG_002-23b>¶
唐史載姚崇為相與張説不協他日朝崇曵踵為有疾¶
　狀帝召問之因得留語又蔣伸為翰林學士宣宗雅¶
　曖信一日因語合㫖三起三留曰他日不復獨對卿¶
　矣伸不喻未幾以本官同平章事以此言之則唐宰¶
　相不得獨對矣本朝宰執日同進呈公事遇欲有所¶
　宻啓必先語閤門使奏知進呈罷乃獨留謂之留身¶
　此與唐制頗異¶
趙康靖公槩既休致居鄉里宴居之室必寘三器几上¶
<pb:KR3j0108_WYG_002-24a>¶
　一貯黄豆一貯黒豆一空又間投數豆空器中人莫¶
　喻其意所親問之曰吾平日興一善念則投一黄豆¶
　興一惡念則投以黒豆用以自警始則黒多於黄中¶
　則黄多於黒近者二念俱&KR0111;亦不復投矣¶
仁宗一日語輔臣曰聞富弼在青州以賑集流民為名¶
　聚衆十餘萬人且為變如何衆未及對時王文安公¶
　堯臣為㕘知政事越次進曰陛下何以知之仁宗曰¶
　姑言何以處無問所從得也公固請不已仁宗曰有¶
<pb:KR3j0108_WYG_002-24b>¶
　内臣出使囬言之公曰富弼本以忠義聞天下豈應¶
　有此但内臣敢誣大臣而㒺主聽如是不治則亂之¶
　道也仁宗寤立黜宦者¶
功臣號起于唐徳宗時朱泚之亂既平凡從行者悉賜¶
　號奉天元從定難功臣其後凡有功者咸被賜寖相¶
　踵為故事本朝循此制宰相樞宻使初拜賜焉叅知¶
　政事樞宻副使初除或未賜遇加恩乃有之刺史以¶
　上止加階勲勲髙者亦或賜中書樞宻賜推忠協謀¶
<pb:KR3j0108_WYG_002-25a>¶
　同徳佐理餘官則推誠保徳奉義翊戴掌兵則忠果¶
　雄勇宣力外臣則純誠順化毎以二字協意或造或¶
　因取為美稱宰臣初加即六字餘並四字其進加則¶
　二字或四字多者有至十餘字又有崇仁佐運守正¶
　忠亮保順宣忠亮節之號文武迭用焉中書樞宻所¶
　賜若罷免或出鎮則改亦有不改者其諸班直禁軍¶
　將校賜拱衛供奉之號遇加㤙但改其名不過兩字¶
　元豐中神宗既累却羣臣尊號之請大臣將順因請¶
<pb:KR3j0108_WYG_002-25b>¶
　并罷功臣之名詔從之近嵗始復以賜大將皆創為¶
　之名非復舊制矣¶
元豐官制既罷館職獨置祕書監少監丞郎著作郎佐¶
　郎校書郎正字謂之祕書省職事官然不兼領他局¶
　專以校讎著撰為職元祐間復置館職又詔輔臣悉¶
　舉所知榮試於學士院已乃隨官秩資序或授以祕¶
　閣集賢校理或領内外職任不必專在館中校書郎¶
　正字凡試中者滿二年乃授校理紹聖初復罷之建¶
<pb:KR3j0108_WYG_002-26a>¶
　炎間張㕘政守建請復召試館職然既試止除祕書¶
　省職事官而校理直院之職迄不復置葢考之不詳¶
　也¶
元祐執政大抵欲㕘用祖宗官制既復館職又俾侍從¶
　官咸帶職為之任尚書二年乃除直學士御史中丞¶
　至諌議大夫滿一年除待制而以職為行守試時議¶
　者多以為無益事實而徒為紊亂然余觀元豐官制¶
　既職事官各有雜壓則既上者不可以復下故自六¶
<pb:KR3j0108_WYG_002-26b>¶
　尚書翰林學士而除中丞六曹侍郎而除給舍諌議¶
　非不美而不免為左遷若使帶職而為之則無此嫌¶
　矣如蘇黄門自翰苑除中丞帶龍圗閣學士鄭閎中¶
　穆嘗為給事中後復以寳文閣待制為國子祭酒及¶
　前執政入為尚書皆帶殿學士之類既近於為官擇¶
　人之義且於人品秩無傷此則帶職為便其餘自依¶
　官制可也¶
在京局務各隨其類有所𨽻給事中本通進銀䑓司之¶
<pb:KR3j0108_WYG_002-27a>¶
　任則進奏院𨽻焉諌官以言為職所以通天下之壅¶
　塞則登聞鼓院檢院𨽻焉祕書省著作局掌書日歴¶
　則太史局𨽻焉太常禮樂之司則敎坊𨽻焉¶
包孝肅公之尹京也初視事吏抱文書以伺者盈庭公¶
　徐命闔府門令吏列坐階下枚數之以次進取所持¶
　案牘徧閲之既閲即遣出數十人後或雜積年舊牘¶
　其間詰問辭窮葢公素有嚴明之聲吏用此以試且¶
　困公公悉峻治之無所貸自是吏莫敢弄以事文書¶
<pb:KR3j0108_WYG_002-27b>¶
　益簡矣天府雖稱浩穰然事之所以繁者亦多吏所¶
　為本朝稱治天府以孝肅為最者得省事之要故也¶
元祐初再復制科獨謝悰中格特賜進士出身補大郡¶
　職官悰具狀辭免云所有告勅未敢祗受而以祗為¶
　祗以受為授士大夫間傳以為笑諌官劉器之疏論¶
　之曰昔唐之省中有伏獵侍郎為嚴挺之所譏而罷¶
　今陛下方當右文之代初復制舉豈容有袛授賢良¶
　乎悰字公定希深之孫亦有文采袛授葢筆誤也¶
<pb:KR3j0108_WYG_002-28a>¶
熈寧間蘇丞相奉使契丹道過北京時文潞公為留守¶
　燕㑹欵洽公因問魏收有逋峭難為之語人多不知¶
　逋峭何謂蘇公曰聞之宋元憲公云事是木經葢梁¶
　上小柱名取有折勢之義耳蘇公以文人多用近語¶
　而未及此乃用是語為一詩紀席上之事獻文公曰¶
　髙燕初陪聽拊鼙清談仍許奏揮犀自知伯起難逋¶
　峭不及淳于善滑稽舞奏未終花十八酒行先困玉¶
　東西荷公徳度容狂簡故敢&KR0111;懐去町畦¶
<pb:KR3j0108_WYG_002-28b>¶
公卿三品以上既薨其家錄行狀上尚書省請諡考功¶
　移太常禮院議定博士撰議考功審覆剌都省集合¶
　省官叅議具上中書門下宰臣判凖始錄奏聞敕付¶
　所司即考功錄牒以未𦵏前賜其家省官有異議者¶
　聽具議以聞然故事集議日請諡之家例設酒饌厥¶
　費不貲或者憚此因不復請景祐中宋宣獻公判都¶
　省建言考行易名用申勸沮而饗其私饋頗非政體¶
　請自今官給酒食從之然亦有其家不自請而人為¶
<pb:KR3j0108_WYG_002-29a>¶
　之請而得諡者若楊侍讀徽之既卒乆之其外孫宋¶
　宣獻公為請而諡文莊宋尚書祁既薨張安道為請¶
　而諡景文張公既薨遺命毋得請而蘇黄門子由援¶
　此二例為言遂諡文定兵興以來請諡之禮幾廢張¶
　慤中書卒汪翰林藻為之請遂諡忠穆然有司自定¶
　而已非復集官叅議¶
國朝以來凡諡者多襃其善而己未有貶其惡者惟錢¶
　文僖惟演初請諡博士張瓌議以為惟演嘗坐黨附¶
<pb:KR3j0108_WYG_002-29b>¶
　外戚及妄議祔廟為憲司所糾左降偏郡位兼將相¶
　而貪慕權要因合敏而好學貪以敗官二法諡曰文¶
　墨其子曖訴于朝禮官議以為惟演自左降後能率¶
　職自新應追悔前過之法宜諡曰思其後曖等復訴¶
　不已竞改文僖陳執中丞相初請諡韓持國黄門時¶
　為博士合寵禄光大不勤成名二法諡之曰榮靈張¶
　文定公疏論其非因詔太常再議衆禮官議應不懈¶
　于位之法曰恭考功楊南仲請諡曰恭襄何剡宻直¶
<pb:KR3j0108_WYG_002-30a>¶
　請諡為厲屯田員外郎黄師旦乞諡為榮尚書省衆¶
　議從恭詔從衆議¶
凡侍從官以上乞致仕者雖優進官資而不許帶職熈¶
　寧中始許仕者仍帶舊職於是王懿敏公素首以端¶
　明殿學士致仕未幾歐陽文忠公又以觀文殿學士¶
　太子少師致仕㑹韓魏公寄詩賀之公和篇曰報國¶
　勤勞已蔑聞終身榮遇最無倫老為南畝一夫去猶¶
　是東宫二品臣侍從籍通清切禁嘯歌行作太平民¶
<pb:KR3j0108_WYG_002-30b>¶
　欲知念舊君㤙厚二者難兼始兩人葢謂是也官制¶
　行職事官致仕仍許帶職事官著為令¶
唐制禮部郎官掌百官牋表故謂之南宫舎人國朝常¶
　擇館閣中能文者同判禮部便掌牋表有印曰禮部¶
　名表之印王文恭珪初以館職為之其後就轉知制¶
　誥又就遷學士仍領辭不受曰御史中丞嵗時率百¶
　官上表而反令學士舍人掌詔誥之臣主為繕辭定¶
　草既輕重不倫亦事體未便今失之尚近可以改正¶
<pb:KR3j0108_WYG_002-31a>¶
　欲乞檢㑹舊例以禮部名表印擇館職中有文者付¶
　之則名分不爽矣議者是之及官制行遂復唐之舊¶
　云¶
李才元大臨仕仁宗朝為館職家貧甚僮僕不具多躬¶
　執賤役一日自秣馬㑹例賜御書使者及門適見之¶
　嗟嘆而去歸以白上上大驚異他日以語宰相遂命¶
　知廣安軍劉原甫為賦詩美其事熈寜中為知制誥¶
　坐封還李定除御史詞頭與宋次道蘇子容俱得罪¶
<pb:KR3j0108_WYG_002-31b>¶
　於是名益重云待詔先生窮巷居簞瓢屢空方晏如¶
　自探井臼秣羸馬却整衣冠迎賜書王人駐車乆歎¶
　息天子聞之動顔色飽死曽不及侏儒牧民㑹肯輸¶
　筋力詔書朝出&KR0363;萊宫繡衣還鄉由上&KR0454;君今已作¶
　二千石亦復將為第五公右原父贈才元詩也¶
　¶
　¶
　却掃編卷中¶
